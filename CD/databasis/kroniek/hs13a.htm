<HTML>
<HEAD>
<meta http-equiv="Page-Enter" content="BlendTrans(Duration=0.25,Transition=20)">
<meta http-equiv=Content-Type content="text/html; charset=ISO-8859-1" />
<LINK rel="stylesheet" type="text/css" href="../style/henning.css" />
<LINK rel="stylesheet" type="text/css" href="../style/staties.css" />
<title>HOOFSTUK 13</title>
</HEAD>
<BODY background="../images/watermerk.gif" bgproperties="fixed">
<H3>Deel 1: Inleiding</H3>
<p>Sedert Jan van Riebeeck in 1652 die beskawing na die 
suidpunt van Afrika gebring het, het Suider Afrika meer as sy deel aan 
geweld, onmin tussen kultuurgroepe en oorlog gehad. Hoe dan anders? Afrika was 
maar altyd die kookpot waar 'n mens se lewe nie veel werd was nie. As mens dan 
ook nog verskillende Westerse kultuurgroepe in die kookpot gooi, gaan daar nog 
groter uitbarstings en vyandigheid kom.</P>
<p>Die krygsgeskiedenis van die Henning familie in Suid-Afrika 
is inderwaarheid 'n paradoks. Dit het deur die eeue duidelik geword dat hierdie 
familie inderwaarheid 'n vredeliewende groep mense was en nog steeds is. In die 
totale geskiedenis van Suid-Afrika is slegs een insident opgespoor waar 'n 
Henning 'n leidende rol gespeel het in 'n militêr/politieke kwessie. Dit 
het meer as twee honderd jaar gelede, gedurende 1795 gebeur toe 267 burgers van 
Graaff-Reinet 'n brief onderteken het, wat aan Goewerneur A J Sluysken, die 
laaste Hollandse Goewerneur aan die Kaap, gerig was, waarin hulle landdros 
Mainier verkla het dat hy onder andere nie sy plig nagekom het, om vir hulle 
beveiliging te sorg nie. 'n Groep gewapende boere het kort voor hierdie brief 
vir Landdros Mainier uit die Drosdy verdryf en 'n onafhanklike republiek 
uitgeroep. Die Republiek van Graaff-Reinet kan dus as die eerste <I>Volkstaat</I> in Suid-Afrika beskou word. 
Pieter Hendrik Henning(a1.) (Hoofstuk 3) was een van hierdie 267 burgers<SUP><a href="hs13v.htm#1">1</a></SUP>. Hierdie insident 
was juis daarop gerig om vrede in die grensdistrikte van die Kaapkolonie te 
bewerkstellig. In Deel 2 sal daar meer breedvoerig oor Pieter Hendrik Henning 
vertel word.</P>
<p>Die Henning familie het deur die eeue krygsmanne geword 
sonder dat hulle ooit krygsmanne wou wees, omdat hulle elke keer deur 
omstandighede buite hulle beheer in oorloë ingesleep is, omdat hulle hul op die 
verkeerde tyd op die verkeerde plek bevind het. Ontwakende Afrikaner 
Nasionalisme het egter ook gedurende die negentiende eeu 'n rol gespeel in die 
betrokkenheid van die Henning familie.</P>
<p>Uit die krygsgeskiedenis van die familie word dit duidelik 
dat die meerderheid lede van die familie die vryheidstrewe van die ontwakende 
Afrikanervolk ondersteun het, omdat die Henning familie die vormingsjare 
van die nuwe volk en taal — Afrikaans— meegemaak het en deel daarvan was. Sedert 
Brittanje die Kaap gedurende 1795 oorgeneem het, is daar 'n doelgerigte 
poging aangewend om die ontwakende Afrikaner Nasionalisme te onderdruk. Nadat 
dit duidelik geword het dat Britse Imperialisme op sy eie nie die Afrikaner en 
sy taal kon onderwerp en vernietig nie, is daar begin om die swart volke teen 
die Afrikaner op te sweep en is hierdie volke betrek in die stryd teen Afrikaner 
Nasionalisme. Oor die afgelope 200 jaar moes die Afrikanervolk (waarvan die 
Henning familie deel was) dus op alle fronte vir sy oorlewing veg. </P>
<p>In die aanvanklike stryd teen die Boesmans en Xhosas was 
nasionalisme of 'n bepaalde ideologie nog nie ter sprake nie. Die stryd het 
slegs om oorlewing gegaan. Soos Afrikaner Nasionalisme gedurende 
die eerste paar dekades van die negentiende eeu begin ontwaak het, het die 
oorloë waarin die Hennings betrokke geraak het , al hoe meer oor ideologieë 
gegaan. Dit het sy hoogtepunt bereik met die Tweede Vryheidsoorlog 
(Anglo-Boere-Oorlog) van 1899 – 1902. Die feit dat so baie Hennings wat in die 
Kaapkolonie gewoon het, hul volksgenote in die Boere Republieke gesteun het, 
ondersteun hierdie stelling.</P>
<p>Sedert Pieter Hendrik Henning in 1765 voet by die Kaap aan 
wal gesit het, het die Henning familie in stilte sy deel tot die stryd bygedra. 
Dit sou baie goed gewees het as die name van alle Hennings wat in oorloë 
betrokke was, vermeld kon word. Soos te verstane is dit baie moeilik 
uitvoerbaar. Die enigste oorlog waarvan 'n redelike volledige relaas van die 
Henning familie se betrokkenheid moontlik is, is die Tweede Vryheidsoorlog van 
1899 – 1902 en selfs in hierdie geval is dit nie moontlik om elke Henning te dek 
nie. Daar is dus gekonsentreer op uitsonderlike insidente.</P>
<center><IMG SRC="hs13/f1.jpg" width="450"></center>
<script language="JavaScript" src="../keuselys/voetnota.js"></script>
</BODY></HTML>
