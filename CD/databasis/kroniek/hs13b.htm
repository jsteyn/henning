<html>
<head>
<meta http-equiv="Page-Enter" content="BlendTrans(Duration=0.25,Transition=20)">
<meta http-equiv=Content-Type content="text/html; charset=ISO-8859-1" />
<LINK rel="stylesheet" type="text/css" href="../style/henning.css" />
<LINK rel="stylesheet" type="text/css" href="../style/staties.css" />
<title>HOOFSTUK 13</title>
<body background="../images/watermerk.gif" bgproperties="fixed">
<H3>Deel 2: Die Stryd teen die Boesmans en die Xhosa-oorloë van 1779 — 1879</H3>
<H3>Die Eerste Henning Soldaat</H3>
<p>Die Henning stamvader, Peter Henrich (Pieter Hendrik) 
Henning (a1), wat gedurende Desember 
1740 te Lippstadt in die teenswoordige Duitsland gebore is, het gedurende 1765 
as 'n soldaat in diens van die Hollandse Oos Indiese Kompanje na die Kaap van 
Goeie Hoop gekom. Hy dien minder as drie jaar lank onder bevel van Kaptein 
Hendrik Storm en Vaandrig Johannes Steen<SUP><a href="hs13v.htm#2">2</a></SUP>. Ongelukkig is niks oor sy dienstydperk bekend nie. Op 
10 Julie 1768 word hy deur die Kompanje as 'n boerkneg aan Gerd Engelbrecht 
uitgehuur<SUP><a href="hs13v.htm#3">3</a></SUP>. Engelbrecht, wat 
dieselfde jaar nog sy skoonvader sou word, het in die Drakenstein Wyk van 
Stellenbosch distrik geboer. Dit is die Paarl van vandag.</p>
<p>'n Paar jaar later vertrek Pieter Hendrik Henning en sy 
vrou na die Oosgrens van die Kaapkolonie om daar 'n bestaan te probeer maak — 
min wetende dat dit die kookpot was waar swart stamme, wat besig was om 
Suidwaarts te emigreer, vir die volgende honderd jaar lank die blanke boere se 
lewens sou bedreig.</p>
<p>Met Pieter Hendrik Henning se aankoms aan die Oosgrens het die Boesmans (wat saam met die 
Hottentotte die enigste inwoners voor die blankes aan die Suidpunt van Afrika 
was) reeds 'n skrikbewind onder die blanke boere gevoer. Veë is wild en wakker 
gesteel en dikwels is plaashuise afgebrand. Talle boere is finansieel geruineer 
en moes weer van voor af vir hulle 'n boerdery opbou. Boere moes gewapen en 
gedurig op hulle hoede wees, wanneer hulle op hul plase rondbeweeg het. 
Gewoonlik het die owerhede in die grensdistrikte 'n kommando bestaande 
uit plaaslike burgers op die been gebring om die gesteelde veë te probeer 
terugkry. In die meeste gevalle was hulle onsuksesvol.</p>
<H4>Die Grensoorloë</H4>
<p>Tussen die jare 1779 en 1878 het nege sogenaamde 
Xhosa-oorloë of Grensoorloë op die Oosgrens van die Kaapkolonie tussen die 
blanke inwoners en die Xhosa inboorlinge plaasgevind. Al hierdie oorloë is begin 
deurdat die Xhosas die grens oorgesteek, plaasboere, hulle families en 
werknemers aangeval, hul huise afgebrand en hul veë geroof het. Gewoonlik is 
strafekspedisies deur burgerkommando's of sogenaamde vredes-ekspedisies 
daarna deur die Kaapse regering uitgestuur. Die lamsakkige wyse waarop eers die 
HollandseOos-Indiese Kompanje en later die Britse regering die situasie hanteer 
het, het tot groot ontnugtering en ongelukkigheid onder die grensboere gelei<SUP><a href="hs13v.htm#4">4</a></SUP>.</p>
<p>Gedurende November 1779 breek die eerste <I>Xhosa-oorlog</I> tussen die blanke 
grensboere van die Kaapkolonie en die Xhosa-inboorlinge uit. Die impi's van 
Rarabe het die Oosgrens van die Kolonie by Bruintjieshoogte (vandag in die 
Pearston distrik) oorgesteek en begin om die grensboere se veë te steel, hul 
huise af te brand en hulle te vermoor.</p>
<p>'n Paar maande voor die oorlog uitgebreek het (op 31 Maart 
1779), het Pieter Hendrik Henning (a1) toestemming van die Kaapse Goewerneur 
gekry om sy veë langs die Voëlrivier, aan die voet van Bruintjieshoogte te laat wei<SUP><a href="hs13v.htm#5">5</a></SUP>. Dit is 
presies in die gebied waar die eerste vyandighede uitgebreek het. Weens die 
geweld van die Xhosas se aanvalle, moes die meerderheid boere die wyk neem. Ons 
kan aanvaar dat Pieter Hendrik een van die boere was wat deur die inval van die 
Xhosas geraak is en dat hy 'n lid van een van die twee kommando's onder bevel 
van Josua Joubert en Pieter Hendrik Ferreira was, wat hierna teen die Xhosas 
opgetrek het. Ongelukkig dui die argivale rekords waarin verslag oor hierdie 
kommando's gedoen word, nie die name van die burgers wat dit vergesel het, aan 
nie. Slegs die leiers se name word vermeld<SUP><a href="hs13v.htm#6">6</a></SUP>.</p>
<p>Teen die einde van 1786, of vroeg in 1787, trek Pieter 
Hendrik Henning (a2) en sy gesin na die gebied wat as <I>Achter de Sneeuwberg</I> bekend was.<SUP><a href="hs13v.htm#7">7</a></SUP> Hy vestig hom op die wal van 
die bo-lope van die Visrivier. Op 20 November 1787 word die plaas Elandskraal 
aan hom toegeken<SUP><a href="hs13v.htm#8">8</a></SUP>. Hoewel die 
Suurveld (die gebied tussen die kus en die lyn gevorm deur die Boesmans – 
en bolope van die Visrivier) 'n groter teiken vir die Xhosas en die Boesmans 
was, is Achter Sneeuwberg ook dikwels aangeval<sup><a href="hs13v.htm#4">4</a></sup>.</p>
<p>Twee jaar later, op 25 September 1789, het Pieter Hendrik 
Henning ook die plaas Commando Drift, in die gebied wat as die <I>Tarka</I> bekend gestaan het, 
bekom<sup><a href="hs13v.htm#9">9</a></sup> (die omgewing van die teenswoordige Tarkastad). Hierdie plaas 
was ver buite die grense van die Kolonie en geleë in 'n gebied wat as uiters 
gevaarlik, weens die Boesmans, beskou is.</p>
<p>Op 9 Januarie 1790 rapporteer die veldwagmeester vir Achter 
Sneeuwberg, J D K Hattingh, dat die Boesmans op 12 Oktober 1789 'n geweer by 
Pieter Hendrik Henning se veewagter gesteel het. Weens die voortdurende 
strooptogte van die Boesmans moes die boere hul veewagters bewapen. Op 31 
Oktober 1789 was die Boesmans weer tussen Pieter Hendrik se veë, maar hulle kon 
niks buit nie. Die Boesmans het een van die Hottentot veewagters gewond, terwyl 
die veewagters een Boesman geskiet het<sup><a href="hs13v.htm#10">10</a></sup>.</p>
<p>Op 13 Januarie 1791 word 210 bokke van Pieter Hendrik 
Henning op sy plaas Elandskraal in die Graaff-Reinet distrik gesteel. As gevolg 
van hierdie diefstal, asook verskeie ander wat in veldwagmeester Hattingh se wyk 
gepleeg is, het hy op 23 Januarie 1791 'n kommando, waarvan Pieter Hendrik 
Henning lid was, opgeroep om die Boesmans te agtervolg. Die kommando kon egter 
geen veë terugkry nie<sup><a href="hs13v.htm#11">11</a></sup>.</p>
<p>Intussen is die Henning gesin se lewe in die Tarka ook deur 
die Boesmans versuur. Op 1 November 1794 verskyn 'n afvaardiging bestaande uit 
Pieter Hendrik Henning en drie ander boere (Opperman, Brits en Liebenberg) voor 
Landdros Maynier van Graaff-Reinet. Hulle verteenwoordig al die boere in die 
Tarka en versoek die Landdros om 'n kommando op die been te bring om die 
plunderende Boesmans, wat in die Bamboesberge ten noorde van die Tarka skuil, 
hok te slaan. Hulle dui aan dat dit vir hulle onmoontlik is om langer in die 
Tarka te bly, omdat al hulle veë gesteel, hulle huise afgebrand en hul lewens 
bedreig word<sup><a href="hs13v.htm#12">12</a></sup>. Landdros Maynier, 
wat glad nie na die belange van die boere omgesien het nie, het altyd op een of 
ander lamsakkige manier probeer om die geskille tussen die boere en die 
plunderende inboorlinge op te los.</p>
<p>Skynbaar moes Pieter Hendrik Henning gedurende September 
1794 sy plaas ontruim, omdat al sy veë gesteel is — hy is finansieel totaal 
geruineer. Dit word so aangedui in die verslag wat gedurende Mei 1795 voor 
kommissaris O G De Wet gedien het. Hy moes beslis oor agterstallige huurgeld op 
leningplase in die Graaff-Reinet distrik. Pieter Hendrik Henning se 
agterstallige huurgeld vir een jaar is kwytgeskeld, asook vir die volgende jaar<sup><a href="hs13v.htm#13">13</a></sup>.</p>
<H4>Die Eerste Volkstaat</H4>
<p>Teen 1795 het die toestand op die Oosgrens so ondraaglik 
geword dat die burgers alle vertroue in die regering begin verloor het. Hulle 
was ontnugter en teleurgestel deur die regering van die Hollandse Oos-Indiese 
Kompanje. Hulle het onder andere die volgende van die regering gedink: Dat hy 
korrup was; dat hy onbevoegde amptenare gehad het wat onsimpatiek teenoor die 
gewone burgers in die grensdistrikte was; dat die regering hulle nie wou toelaat 
om hulself, hul families en hul besittings teen plunderende barbare te verdedig 
nie; hulle nie wou toelaat om hul gesteelde veë te gaan terughaal nie; hulle nie 
wou toelaat om met die swartes handel te dryf nie; nie in staat was om hulle te 
verdedig nie; onbevoeg was om die kolonie se grense te verdedig; belastings 
gehef het waarvoor die gewone burgers geen voordeel ontvang het nie; 
vriendskapsverdrae met die vyand gesluit het; niks gedoen het om hul 
opvoedkundige en geestelike welvaart te verbeter nie.</p>
<p>Die inwoners van Swellendam en Graaff-Reinet het openlik 
teen die Kompanje in opstand gekom. Op Graaff-Reinet het 'n groep gewapende 
boere op 6 Februarie 1795 landdros Maynier — wat baie ongewild was — uit die 
drosdy verdryf. Voorts het hulle geweier om die Kompanje se wette te erken of sy 
belastings te betaal. Gedurende April 1795 het 267 burgers van Graaff-Reinet 'n 
brief aan Goewerneur A J Sluysken gerig waarin hulle landdros Maynier verkla dat 
hy nie sy plig doen nie. Pieter Hendrik Henning was een van die ondertekenaars 
van hierdie brief aan die laaste Hollandse Goewerneur aan die 
Kaap<sup><a href="hs13v.htm#14">14</a></sup>.</p>
<center>
<TABLE cellSpacing=0 cellPadding=1 border=0>
<TR>
    <TD><IMG style="WIDTH: 412px; HEIGHT: 271px" height=271 src="hs13/image003.png" width=412 ></TD>
</TR>
<TR>
    <TD class="Foto-byskrif">Opstandige burgers van Graaff-Reinet dwing Landdros Maynier om afstand te doen van sy amp. Die haglike toestande aan 
       die Oosgrens het tot openlike rebellie in Graaff-Reinet en Swellendam gelei</TD>
</TR>
</TABLE>
</center>
<P>Mens kan verstaan waarom Pieter Hendrik Henning een van die burgers was wat 
van Landdros Maynier ontslae wou raak en 'n onafhanklike republiek uitgeroep 
het. Al sy en sy medeburgers se aksies was slegs op vrede en goeie buurmanskap 
gerig. As gevolg van die lamsakkige houding van die regering was hulle verplig 
om in opstand te kom.</P>
<p>Op 4 Augustus 1795 het Pieter Hendrik Henning weer saam met 
vyftien ander burgers 'n sterk bewoorde brief aan die nuwe waarnemende Landdros 
van Graaff-Reinet gerig waarin hulle hom versoek om streng teen 'n groep 
Hottentotte op te tree wat besig was om andere tot 'n opstand/oproer op te stook<sup><a href="hs13v.htm#15">15</a></sup>.</p>
<p>Op 3 Januarie 1796 rapporteer R J Brits, die Veldwagmeester 
vir die Tarka dat Pieter Hendrik Henning se huis weer deur die Boesmans 
afgebrand is en dat daar by talle ander boere gesteel 
is<sup><a href="hs13v.htm#16">16</a></sup>. Skynbaar het Pieter Hendrik Henning sy plaas in die 
Tarka laat lê en permanent na Agter Sneeuberg teruggetrek.</p>
<p>Interessantheidshalwe kan gemeld word dat die plaas 
Commando Drift in die Tarka enkele jare later in die hande van Hermanus 
Potgieter gekom het. Hermanus se seun, Andries Hendrik Potgieter, die baie 
bekende Voortrekkerleier, het mettertyd die plaas by sy vader oorgeneem. Sy 
geselskap het gedurende November 1835 met die Groot Trek vanaf hierdie plaas vertrek<sup><a href="hs13v.htm#17">17</a></sup>.</p>
<H4>Die Eerste Geweldadige Sterfgeval</H4>
<p>Die eerste Henning wat weens politieke geweld tussen die 
inboorlinge en die Grensboere gesterf het, was 'n vrou, naamlik <B>ELIZABETH CATHARINA HENNING </B>(gebore 
Booysen), *Oktober 1801, kleindogter van die stamvader Pieter Hendrik Henning 
(a1) en die eerste eggenote van a1.b5.c2. Pieter Hendrik Henning. Sy is op 13 
November 1835 deur die Xhosas gedurende die vernietigende sesde Xhosa-oorlog 
vermoor<sup><a href="hs13v.htm#18">18</a></sup>. Ongelukkig word slegs beperkte besonderhede van die 
insident waartydens sy gesterf het, in haar sterfregister verstrek. Daar kan 
egter afgelei word dat sy tydens 'n aanval wat die Xhosas op hulle plaas, <I>De Put</I> in die Brakrivier wyk uitgevoer 
het, vermoor is. Die plaas <I>De Put</I> lê 
presies in lyn tussen die teenswoordige Middelburg en Hoffmeyr.</p>
<p>Hierdie oorlog en die Britse regering aan die Kaap se 
onvermoë om die grensboere te beskerm, was een van die vernaamste redes vir die 
Groot Trek na die binneland wat hierna sou volg.</p>
<p>Elizabeth Catharina Booysen (of Elsa soos sy genoem is) was 
nie net met 'n Henning getroud nie — haar ma was ook 'n nooi Henning, die suster 
van haar man se pa. Sy en haar eggenote was dus neef en niggie. Sy was 
vyf-en-dertig jaar oud en die jongste van haar vyf kinders was slegs een maand 
oud toe sy gesterf het. Haar eggenote is tien maande na haar dood weer getroud 
en het onmiddelik na sy troue sy wa gepak en die Andries Hendrik Potgieter 
geselskap op hulle tog na Potchefstroom gevolg<sup><a href="hs13v.htm#19">19</a></sup>.</p>
<center>
<TABLE cellSpacing=0 cellPadding=1 border=0>
<TR>
    <TD><IMG height=308  src="hs13/image005.png" width=449></TD>
</TR>
<TR>
    <TD class="Foto-byskrif">Xhosa veediewe en brandstigters oorval die plaas van 'n grensboer</TD>
</TR>
</TABLE>
</center>
<P>Bewyse is ook gevind dat Hennings in van die latere oorloë teen die Xhosas 
betrokke was. Brittanje het na die negende <I>Xhosa-oorlog</I> van 1877-78-79 'n medalje, 
die <I>South African War Medal 1877/8/9</I> 
aan alle persone wat aan hierdie oorlog deelgeneem het, toegeken. Die medalje is 
onder andere aan die volgende Hennings toegeken: manskap F Henning van die <I>Albert Burghers</I>; kavalleris A Henning 
van die <I>Transvaal Rangers</I>, ook genoem <I>Ferreira's Horse</I>; kavalleris A Henning van <I>Somerset East Volunteer 
Contingent</I>; Manskap J Henning van die <I>Frontier Mounted Riflemen</I> en manskap C 
Henning van <I>Cape Mounted Riflemen</I><sup><a href="hs13v.htm#20">20</a></sup>. Ongelukkig 
word slegs een voorletter van elke persoon verstrek. Ten spyte van intensiewe 
navorsing, selfs in die <I>Public Record Office</I>, Kew, Richmond, Engeland, waar die 
oorspronklike rekords van hierdie oorlog en die toegekende medaljes 
bewaar word, kon meer volledige besonderhede van hierdie persone nie opgespoor 
word nie. Dit is dus nie moontlik om hulle positief te identifiseer nie.</P>
<p>Ons het ‘n sterk vermoede dat die F Henning van die Albert Burghers in alle waarskynlikheid b6.c4.d7. Frederik Henning, gebore 17-7-1855 moet wees. Hy is die enigste Henning man met voorletter F en regte ouderdom wat gedurende hierdie tyd in die distrik Albert, op die plaas Grootvlei gewoon het. Ongelukkig is daar geen bewyse wat ons vermoedens staaf nie. Hierdie Frederik Henning het gedurende die Anglo-Boere-Oorlog as ‘n Kaapse Rebel by die Colesberg Kommando aangesluit en is later as ‘n geïnterneerde in Portugal aangehou.</p> 
<center>
<TABLE cellSpacing=0 cellPadding=1 border=0>
<TR>
    <TD><IMG height=290  src="hs13/image049.jpg" width=165></TD>
</TR>
<TR>
    <TD class="Foto-byskrif">a1.b6.c4.d7. Frederik Henning*17-7-1855 van die plaas Grootvlei, Burgersdorp wat vermoedelik ‘n lid van die Albert Burghers regiment was en aan wie die South African War Medal 1877/79 toegeken is</TD>
</TR>
</TABLE>
</center>
<TABLE cellSpacing=0 cellPadding=1 border=0> 
<TR>
    <TD><IMG height=308 src="hs13/image008.jpg" border=0></TD>
    <TD class=Foto-byskrif>South African War Medal 1877/79 wat ook aan vyf Hennings toegeken is. Ons het 'n sterk vermoede wie een van hierdie burgers was, maar het nie genoegsame bewyse om die ander vier te identifiseer nie </TD>
</TR>
<TR>
</TABLE>
</center>
<script language="JavaScript" src="../keuselys/voetnota.js"></script>    
</body></HTML>
